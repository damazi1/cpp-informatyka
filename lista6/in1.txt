Dla wielu osób przejście od szkolnego "uczenia się" do STUDIOWANIA w
szkole wyższej stanowi pewną trudność. Wyrobiony zazwyczaj przez lata
szkoły nawyk uczenia się tylko tyle ile to konieczne i tylko wtedy
kiedy to konieczne (jutro klasówka!) często w pierwszych miesiącach
studiowania prowadzi do zagubienia się młodego studenta. Klasówek nie
ma, obecności na wykładach nikt nie sprawdza - a więc hulaj dusza,
piekła nie ma... Potem okazuje się, że jest i nazywa się
egzamin. Materiał konieczny do zdania egzaminu okazuje się nie do
opanowania przez trzy czy cztery dni, a więcej na jeden przedmiot nie
sposób poświęcić, bo w sesji egzamin goni egzamin.

Jak sama nazwa wskazuje, studia wyższe służą studiowaniu. Cóż to w
praktyce oznacza? Słownik języka polskiego podaje, że studiować, to
analizować, dogłębnie poznawać. Stąd już płyną dwa wnioski: na
analizowanie problemu trzeba mieć czas - a więc studiowanie wymaga
systematycznego zgłębiania tematów danego przedmiotu, zaś dogłębne
poznanie przedmiotu wymaga nie tylko czasu ale i sięgnięcia do wielu
źródeł, a nie jak nas przyzwyczajono w szkole, do jednego, polecanego
podręcznika. Wykładowcy na początku zajęć zazwyczaj podają parę -
kilka podręczników, które uważają za najwłaściwsze. Nie oznacza to, że
wszystkie z nich musimy przestudiować, natomiast warto uzmysłowić
sobie już na początku studiów, że na egzaminie musimy przekonać
egzaminującego, że odpowiednią wiedzę posiedliśmy w stopniu co
najmniej zadowalającym - natomiast skąd i kiedy tę wiedzę czerpaliśmy
ma mniejsze znaczenie (teoretycznie nie powinno mieć żadnego). Żeby
zaś wiedzieć, co wykładowca uznaje za poziom zadowalający trzeba
chodzić na wykłady. Tak więc krótko można podsumować – podstawą
studiowania w szkole wyższej (i nie tylko) jest samodyscyplina w
systematycznym zdobywaniu wiedzy na dany temat.

Sporo (niestety!) studentów hołduje zasadzie zwanej przez nich zasadą
trzech Z: zakuć (trzy dni nauki zamiast trzech miesięcy – pozorny
zysk), zdać (to oczywiste), zapomnieć (trzeba zrobić miejsce na
następne "wkucie"; to ostatnie zrealizuje się zresztą nawet bez
naszego udziału - informacje zapamiętane w krótkim czasie, w dużej
ilości i bez utrwalania, powtarzania, same błyskawicznie ulecą z
pamięci). Takie traktowanie "studiowania" może doprowadzić do tego, że
ogromnym wysiłkiem pozaliczamy egzaminy i otrzymamy dyplom, ale nie
będzie za tym szła żadna rzetelna wiedza, czego wcześniej lub później
będziemy gorzko żałować.

Pamiętajmy również, że najlepszym sprawdzianem tego, czy w
dostatecznym stopniu opanowaliśmy dany zakres wiedzy, jest próba
wyjaśnienia problemów związanych z tym zakresem materiału innym
osobom. Jeżeli nie potrafimy innym wytłumaczyć tego, co jak nam się
wydaje - rozumiemy, to znaczy, że rzeczywiście tylko nam się
wydaje. Tak więc pomagając w nauce innym, nie tylko spełniamy dobry
uczynek pomocy potrzebującemu bliźniemu, ale także sprawdzamy swoją
rzeczywistą wiedzę.

Dość często można spotkać studentów, którzy na zadane pytania
odpowiadają długo i wyczerpująco (z pozoru), "kładą się" natomiast na
prostym wydawałoby się pytaniu pomocniczym - "dlaczego?" Prawdziwa,
głęboka wiedza na dany temat nie boi się pytania dlaczego? Właśnie
dlatego, że jest wiedzą, umiejętnością, a nie tylko, najpełniejszym
nawet, ale nie powiązanym w całość, zbiorem informacji.